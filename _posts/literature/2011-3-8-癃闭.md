---
title: 癃闭
key: 110308
tags: 文学
---

# 癃闭

昔茶馆、酒肆、澡堂，遍乎北平，非为品茗沐浴，乃为谈天说地。然祸从口出，人言可畏，是以茶馆虽小，犹书莫谈国事为训，俾好事者三缄其口，道路以目，盖桀纣旧事矣。今人宅居，相与因特之网，寄蜉蝣于天地，而窥齐州九点也。辩日之言，谤讪之语，不胫而走，有污慧听。民不治则邦危，故弭之。凡悖礼乐，莫不屏蔽。闭奸佞之口，绝郑卫之音，国人不知有之，太上政和。倘狱讼付诸文字，则姬汉必复兴矣。

故曰：防民之口，甚于防川。邪祟肆行，民心蛊惑。众心成城，众口铄金。治水宜堵，防民宜障。息壤壅之，眢井瞽之。桃李不言，国人蚩蚩。民复结绳，天下归心。

11.03.08
