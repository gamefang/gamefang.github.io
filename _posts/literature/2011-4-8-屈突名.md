---
title: 屈突名
key: 110408
tags: 文学
---

# 屈突名

某日史子正襟危坐，宣而言曰：  
“生如蚊蚋，死若塵埃。天地間五蟲，蠃鱗毛羽介。羽蟲生羽，鱗蟲有翅。翅闊而美，蝶也；陋者，蛾也。其幼也難辨。世人美蝶惡蛾，趨美耳。吾非蝶，欲美，何為？”眾默。  
“蓋蝶之美者大翅也，及吾得大翅，孰謂不美？吾幼曾遇蝶，有大翅如枯葉，甚美。因作新法，取枯葉膠于脅下，爾等可試之。”眾喜。一時林中葉絕矣。  

又一日史子佯怒曰：  
“吾聞爾等自稱蝶，此大忤逆也。膠翅乃新舉，爾等身竟未改。”眾愧。  
“人世有代謝，當以名正吾類。今吾展翅而飛，焉知吾非蝶耶？吾言伊始，爾等俱非蠅，亦非蛾也，乃蝶中之美者也。”眾呼萬歲。終日思引蝶游。  

屈突名曰：  
“蝶不友我，以我振翅之粗鄙也。”  
史子曰：  
“汝未習飛，蝶必哂之。念汝成蝶日久，可授振翅之法，切記切記。”  
夙夜習之，乃成。  

數日，又曰：  
“蝶不美我，笑翅之朽爛糟枯。”  
史子曰：  
“信也。汝宜取群花之粉，四海之香，為己之用，蝶必為美。”  
故尋之覓之，以飾斑斕之色，終與蝶共舞，無異之。  

又某日，雷擊老樹而生火。蝶謂名曰：  
“吾實蛾也，亟當赴火矣。君欲化蝶，惜不知蝶之化。吾聞蝶者初必遍采群芳，以識美丑；次則苦習振翅，可以彰美也；後取法宗室，得其中正，使美而不妖；又感天地造化而創圖形者，乃聖者耳，不可求也。史仲白之誤人也！”言畢撲火而亡。  
名嗟嘆曰：“視蛾如蝶，瞽也；尊惑為師，愚也；逆道而行，迷也。觀夫林中，蠅蛾共舞，蛺蝶匿跡，顯者惡，隱者聖，吾雖蠅，不欲久溷。”乃除翅而遁。  

四七零九年三月六日丑  
